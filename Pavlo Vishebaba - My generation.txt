Моє покоління

Історія в книгах довга, наживо — минає стрімко,
Моє покоління пише сльозами й вогнем сторінку.
До біса маневрів список, дивіться, які ми вперті, Дивіться, як сміємося прямо в обличчя смерті.

Дивіться на наші танці з руйновищ, постів, окопів,
Над головами — уламки, з-під ніг вилітає попіл,
Контемпорарі в підвалах для тих, хто лихої вдачі,
Моє покоління плаче так, щоб ніхто не бачив.

Якщо би всю сіль з копалин, жбурнути в страждання світу,
То більшість розчинилась у наших ранах без сліду.
Бо з кожним життям навколо недоля і доля спільна,
Прислухайтесь — у полоні ворожому чутно співи.

За мить як піти в атаку, ми молимось про спасіння,
Якщо Бог і є, він носить форму мого покоління.
Чи прийме він нас, хто знає — святих серед нас немає,
Дивіться, як ми лютуєм, як пристрасно ми кохаєм.

Коли чорна тінь повстала від Маріка до Говерли,
Ми билися як востаннє, найкращі із нас померли.
Якщо, як і ми, уголос, ти весело й непохитно Читаєш це українською, значить ми бились гідно.
